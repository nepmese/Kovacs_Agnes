# Kovács Ágnes-tanulmánykötet

## Kovács Ágnes: Tanulmányok a mesemondásról
– Kovács Ágnes születésének 100. évfordulójára – 


### A kötet tartalma:

Szerkesztői előszó 
Benedek Katalin – Raffai Judit: A mesekutató Kovács Ágnes
Lengyel Judit – Trautmann Mária: Ajánló bibliográfia Kovács Ágnes műveiből
Kalotaszegi népmesék. Bevezető tanulmány az ÚMNGy V-VI. kötetéhez 
Magyar népmese (Az Utószó magyar eredetije az Ungarische Volksmärchen c. kötethez)
Egyéni vagy közösségi alkotás-e a népmese? 
A meseköltés technikájáról és a típusalkotásról 
A népmese látványszerűsége 
Gesztusok és hangutánzás a mesében
A népmese prozódiájáról (Egy szatmári meseszöveg ritmikai elemzésének tanulságai) 
Mutató (?)
Képjegyzék (?)
A hangzómelléklet tartalma
Szakirodalmi bibliográfia
Summary


          Szerkesztői előszó

A 100 éve született Kovács Ágnes azon népmesekutatók közé tartozik, akinek nemcsak a szűkebb értelemben vett szaktudomány, hanem a közművelődés, sőt még a közoktatás, köznevelés is sokat köszönhet. Hiszen nem kizárólag folklórelméleti műveket alkotott, hanem – rengeteg terepmunka nyomán – a közművelődésben is hasznosítható cikkekben, népmesekiadványok sorában tette közzé kutatási eredményeit és a gyűjtött népmeseszövegeket is. Óvodások és kisiskolások nemzedékei forgatják az általa szerkesztett könyveket, a népmesei animáció-sorozat, amelyben közreműködött, azóta világhírű lett. 
A Kovács Ágnes műveiben leírtak alkotják a Hagyományok Háza Magyar népmese – hagyományos mesemondás elnevezésű, 60 órás akkreditált tanfolyam módszertani alapjait is, és a népmese-revival-mozgalom eredményeibe, a mesemondók, a kisebb-nagyobb közösségek munkájába, a magyar népmese továbbéltetésének elveibe és gyakorlatába is beleszámítanak. Életműve arra is példa, hogy gyűjtött anyagaival összekötötte a határainkon innen és túl rögzíthető folklór-sajátságokat éppúgy, mint a folklorisztika művelőit. Ahogyan nemzetközi szakmai kapcsolatait gondozta, az napjaink folkloristáinak is példát mutatott, akik sok, általa felvetett kérdés nyomvonalán járva vihetik tovább gazdag örökségét.

Ezért is támogattuk a tisztelgő tanítványok ötletét, hogy a Hagyományok Háza Népmesetár c. sorozatának korábbi, meséket, mesemondókat bemutató hangzómellékletes könyvei, DVD-kiadványa után erre az ünnepi évfordulóra Kovács Ágnes-kötetet jelentessünk meg. A máig kiadatlan, illetve ma már nehezen hozzáférhető publikációkban megtalálható tanulmányokat Benedek Katalin és Raffai Judit népmesekutató válogatta, Kovács Ágnes lánya állította össze a témánk szempontjából legfontosabb művek bibliográfiáját; ők hárman közösen választották ki a terepmunkák alkalmával készített fényképeket.


Kötetünkben Kovács Ágnes azon írásai szerepelnek, amelyek a hagyományos mesemondás technikáját, verbális és nonverbális kommunikációjának, a hagyomány átadásának folyamatát, a szövegfonetikai eszközök ösztönös és tudatos használatának szabályszerűségeit foglalják össze. Úgy véljük, ezek a rövid, közérthető nyelven megírt, sok esetben a mai folklorisztikai szakirodalmat, kutatási irányokat megelőző, vegyes műfajú szövegek hasznosak lehetnek kezdő és gyakorló mesemondóknak, pedagógusoknak, a közművelődésben tevékenykedőknek egyaránt.
Aki pedig elmélyültebb munkára vágyik, aki utánaolvasna Kovács Ágnes egy-egy mesemondójának, egy-egy mesetípus variánsait szeretné összevetni, annak ajánljuk a Hagyományok Háza honlapján elérhető, Benedek Katalin mesekutató által elkészített kiegészítő táblázatokat!

Kovács Ágnes szellemiségében, kutatói hitvallásában és a Hagyományok Háza szakmai elveiben, küldetésében egyaránt fontos helyet foglal el a magyar népköltészet forrásainak népszerűsítése, a tájnyelvek értékeinek felmutatása. Ennek megfelelően a tanulmánykötetet, a szakmai anyagot illusztrálni is kívántuk. Két, Kovács Ágnes által szerkesztett, ma már gyűjtői ínyencségnek számító bakelitlemez anyagát digitalizáltuk. A kötetben található DVD egy bukovinai székely (Fábián Ágostonné) és egy palóc (Gajdár Béláné) mesemondó felvételeit tartalmazza. Jelen kiadványunkban nem közöljük a DVD-n hallható mesék szöveganyagát, azt ugyanis megtalálhatja a kedves érdeklődő a következő kötetekben: Nagy Ilona - Nagy Zoltán (szerk.): Az ikertündérek. Zagyvarónai népmesék. Akadémiai Kiadó, Budapest, 1990;  Sebestyén Ádám: Bukovinai székely népmesék. I–II. Szekszárd, 1979, 1981; Kovács Ágnes (szerk.): Az eltáncolt papucsok. Bukovinai székely népmesék. Gyulai Líviusz rajzaival. Budapest 1984.


Ajánljuk e kiadványt a folklorisztika iránt elkötelezetteknek, és minden, a magyar nyelvet és a magyar népmesét szerető embernek!


	2019. szeptember              	Dala Sára – Raffai Judit



[Excel-fájl](https://github.com/nepmese/Kovacs_Agnes/blob/master/docs/2019J%C3%93%C3%93RAREND.xls?raw=true)
